<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>Българска Библия</title>
  <link rel='stylesheet' type='text/css' media='screen' href='../../../../styles/commons.css'>
  <link rel='stylesheet' type='text/css' media='screen' href='../styles/local.css'>
  <script type='text/javascript' src='../../../../scripts/commons.js'></script>
</head>
<body>
<audio id='idTrack' src='../sounds/4008.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4007.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4009.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>
<h1>Матей 08</h1>


<p><span class='l'>01</span>&ensp;А когато Исус слезе от хълма, последваха Го големи множества.</p>
<p><span class='l'>02</span>&ensp;И, ето, един прокажен дойде при Него, кланяше Му се и каза: Господи, ако искаш, можеш да ме очистиш.</p>
<p><span class='l'>03</span>&ensp;Тогава Исус протегна ръка и се допря до него, и каза: Искам; бъди очистен. И начаса се очисти от проказата.</p>
<p><span class='l'>04</span>&ensp;А Исус му каза: Гледай да не кажеш това на никого; но за свидетелство на тях иди да се покажеш на свещеника и принеси дара, който Моисей е заповядал.</p>
<p><span class='l'>05</span>&ensp;А когато влезе в Капернаум, един стотник дойде при Него и Му се молеше:</p>
<p><span class='l'>06</span>&ensp;Господи, слугата ми лежи у дома парализиран и много се мъчи.</p>
<p><span class='l'>07</span>&ensp;Той му каза: Ще дойда и ще го изцеля.</p>
<p><span class='l'>08</span>&ensp;Стотникът Му отговори: Господи, не съм достоен да влезеш под покрива ми; но кажи само една дума и слугата ми ще оздравее.</p>
<p><span class='l'>09</span>&ensp;Защото и аз съм подвластен човек и имам подчинени войници; и казвам на един: Иди!, и той отива; и на друг: Ела!, и той идва; а на слугата си: Направи това!, и той го прави.</p>
<p><span class='l'>10</span>&ensp;Исус, като чу това, почуди се и каза на онези, които вървяха след Него: Истина ви казвам, дори в Израел не съм намерил толкова вяра.</p>
<p><span class='l'>11</span>&ensp;Но ви казвам, че мнозина ще дойдат от изток и от запад и ще насядат с Авраам, Исаак и Яков в небесното царство;</p>
<p><span class='l'>12</span>&ensp;а синовете на царството ще бъдат изхвърлени в тъмнината отвън; там ще бъде плач и скърцане със зъби.</p>
<p><span class='l'>13</span>&ensp;Тогава Исус каза на стотника: Иди си; както си повярвал, така нека ти бъде. И слугата оздравя в същия час.</p>
<p><span class='l'>14</span>&ensp;И когато Исус дойде в къщата на Петър, видя, че тъща му лежеше болна от треска.</p>
<p><span class='l'>15</span>&ensp;И се допря до ръката й и треската я остави; и тя стана да Му прислужва.</p>
<p><span class='l'>16</span>&ensp;А когато се свечери, доведоха при Него мнозина, обладани от бесове; и Той изгони духовете с една дума и изцели всички болни;</p>
<p><span class='l'>17</span>&ensp;за да се сбъдне изреченото чрез пророк Исая, който казва:<br>„Той взе на Себе Си нашите немощи<br>и болестите ни понесе.“</p>
<p><span class='l'>18</span>&ensp;И като видя Исус около Себе Си много народ, заповяда да минат отвъд езерото.</p>
<p><span class='l'>19</span>&ensp;И дойде един книжник и Му каза: Учителю, ще вървя след Тебе, където и да идеш.</p>
<p><span class='l'>20</span>&ensp;Исус му отговори: Лисиците си имат леговища и небесните птици - гнезда; а Човешкият Син няма къде глава да подслони.</p>
<p><span class='l'>21</span>&ensp;А друг от учениците Му каза: Господи, позволи ми първо да отида и погреба баща си.</p>
<p><span class='l'>22</span>&ensp;Но Исус му каза: Върви след Мен и остави мъртвите да погребват своите мъртъвци.</p>
<p><span class='l'>23</span>&ensp;И когато влезе в една ладия, учениците Му влязоха след Него.</p>
<p><span class='l'>24</span>&ensp;И, ето, в езерото се надигна голямо вълнение, толкова силно, че вълните заливаха ладията; а Той спеше.</p>
<p><span class='l'>25</span>&ensp;Тогава се приближиха, събудиха Го и казаха: Господи, спаси ни! Загиваме!</p>
<p><span class='l'>26</span>&ensp;А Той им отвърна: Защо сте страхливи, маловерци? Тогава стана, смъмри ветровете и вълните и настана голяма тишина.</p>
<p><span class='l'>27</span>&ensp;А човеците се чудеха и казваха: Какъв е Този, че и ветровете, и вълните Му се покоряват?</p>
<p><span class='l'>28</span>&ensp;И когато дойде на отсрещната страна, в Гадаринската земя, срещнаха Го двама, обладани от бесове, които излизаха от гробищата; те бяха тъй свирепи, че никой не можеше да мине през онзи път.</p>
<p><span class='l'>29</span>&ensp;И, ето, извикаха и казаха: Какво общо имаш с нас, Ти, Божий Сине? Нима си дошъл тук преди определеното време да ни мъчиш?</p>
<p><span class='l'>30</span>&ensp;А недалеч от тях имаше голямо стадо свине, което пасеше.</p>
<p><span class='l'>31</span>&ensp;И бесовете Му се молеха: Ако ни изгониш, изпрати ни в стадото свине.</p>
<p><span class='l'>32</span>&ensp;Исус им каза: Идете. И те, като излязоха, отидоха в свинете; и, ето, цялото стадо се спусна надолу по стръмнината в езерото и загина във водата.</p>
<p><span class='l'>33</span>&ensp;А свинарите побегнаха и като отидоха в града, разказаха всичко, включително и това, което беше станало с обладаните от бесове.</p>
<p><span class='l'>34</span>&ensp;И, ето, целият град излезе да посрещне Исус; и като Го видяха, примолиха Му се да си отиде от техните предели.</p>


</span>

</div>
</div>
</body>
</html>
