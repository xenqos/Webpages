<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>Българска Библия</title>
  <link rel='stylesheet' type='text/css' media='screen' href='../../../../styles/commons.css'>
  <link rel='stylesheet' type='text/css' media='screen' href='../styles/local.css'>
  <script type='text/javascript' src='../../../../scripts/commons.js'></script>
</head>
<body>
<audio id='idTrack' src='../sounds/4011.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4010.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4012.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>
<h1>Матей 11</h1>


<p><span class='l'>01</span>&ensp;А Исус, когато свърши наставленията Си към дванадесетте Си ученика, замина оттам да поучава и проповядва по градовете им.</p>
<p><span class='l'>02</span>&ensp;А Йоан, като чу в тъмницата за делата на Христос, прати неколцина от учениците си да Му кажат:</p>
<p><span class='l'>03</span>&ensp;Ти ли си Онзи, Който има да дойде, или друг да очакваме?</p>
<p><span class='l'>04</span>&ensp;Исус им отговори: Идете, съобщете на Йоан това, което чувате и виждате:</p>
<p><span class='l'>05</span>&ensp;Слепи проглеждат, куци прохождат, прокажени се очистват и глухи прочуват; мъртви биват възкресени и на сиромасите се проповядва благовестието.</p>
<p><span class='l'>06</span>&ensp;И блажен онзи, който не се съблазнява в Мен.</p>
<p><span class='l'>07</span>&ensp;И когато те си отиваха, Исус започна да говори на народа за Йоан: Какво излязохте да видите в пустинята? Тръстика ли, от вятър разлюлявана?</p>
<p><span class='l'>08</span>&ensp;Но какво излязохте да видите? Човек, облечен в меки дрехи? Ето, тези, които носят меки дрехи, са в царски дворци.</p>
<p><span class='l'>09</span>&ensp;Но защо излязохте? Пророк ли да видите? Да, казвам ви, и повече от пророк.</p>
<p><span class='l'>10</span>&ensp;Защото този е, за когото е писано:<br>„Ето, Аз изпращам вестителя Си пред Твоето лице,<br>който ще устрои пътя Ти пред Теб.“</p>
<p><span class='l'>11</span>&ensp;Истина ви казвам: Между родените от жени не се е издигнал по-голям от Йоан Кръстител; обаче, най-малкият в небесното царство е по-голям от него.</p>
<p><span class='l'>12</span>&ensp;А от дните на Йоан Кръстител досега небесното царство насила се взема и които се насилят, го грабват.</p>
<p><span class='l'>13</span>&ensp;Защото всички пророци и законът пророкуваха до Йоан;</p>
<p><span class='l'>14</span>&ensp;и ако искате да го приемете, този е Илия, който имаше да дойде.</p>
<p><span class='l'>15</span>&ensp;Който има уши да слуша, нека слуша.</p>
<p><span class='l'>16</span>&ensp;А на какво да оприлича това поколение? То прилича на деца, които седят по пазарите и викат на другарите си:</p>
<p><span class='l'>17</span>&ensp;Свирихме ви и не играхте; жалеехме и не плакахте.</p>
<p><span class='l'>18</span>&ensp;Защото дойде Йоан, който нито ядеше, нито пиеше; и казват: Бяс има.</p>
<p><span class='l'>19</span>&ensp;Дойде Човешкият Син, Който яде и пие, и казват: Ето човек лаком и винопиец, приятел на бирниците и на грешниците! Но пак мъдростта се оправдава от делата си.</p>
<p><span class='l'>20</span>&ensp;Тогава започна да укорява градовете, където се извършиха повечето от Неговите велики дела, за това, че не се покаяха:</p>
<p><span class='l'>21</span>&ensp;Горко ти, Хоразине! Горко ти, Витсаидо! Защото ако бяха се извършили в Тир и Сидон великите дела, които се извършиха у вас, те отдавна биха се покаяли във вретище и пепел.</p>
<p><span class='l'>22</span>&ensp;Но, казвам ви, на Тир и Сидон наказанието ще бъде по-леко в деня на съда, отколкото на вас.</p>
<p><span class='l'>23</span>&ensp;И ти, Капернауме, до небесата ли ще се издигнеш? До ада ще слезеш! Защото ако бяха се извършили в Содом великите дела, които се извършиха в тебе, той и до днес би останал.</p>
<p><span class='l'>24</span>&ensp;Но, казвам ви, че в съдния ден наказанието на Содомската земя ще бъде по-леко, отколкото на тебе.</p>
<p><span class='l'>25</span>&ensp;В онова време Исус продължи да говори и каза: Благодаря Ти, Отче, Господи на небето и на земята, защото си укрил това от мъдрите и разумните, а си го открил на невръстните.</p>
<p><span class='l'>26</span>&ensp;Да, Отче, защото така Ти се видя благоугодно.</p>
<p><span class='l'>27</span>&ensp;Всичко Ми е предадено от Моя Отец; и освен Отца никой не познава Сина; нито познава някой Отца освен Сина и онзи, на когото Синът би благоволил да Го открие.</p>
<p><span class='l'>28</span>&ensp;Елате при Мене всички, които се трудите и сте обременени, и Аз ще ви успокоя.</p>
<p><span class='l'>29</span>&ensp;Вземете Моето иго върху себе си и се научете от Мене; защото съм кротък и смирен по сърце; и ще намерите покой на душите си.</p>
<p><span class='l'>30</span>&ensp;Защото Моето иго е благо и Моето бреме е леко.</p>


</span>

</div>
</div>
</body>
</html>
