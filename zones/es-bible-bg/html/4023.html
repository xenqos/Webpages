<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>Българска Библия</title>
  <link rel='stylesheet' type='text/css' media='screen' href='../../../../styles/commons.css'>
  <link rel='stylesheet' type='text/css' media='screen' href='../styles/local.css'>
  <script type='text/javascript' src='../../../../scripts/commons.js'></script>
</head>
<body>
<audio id='idTrack' src='../sounds/4023.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4022.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4024.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>
<h1>Матей 23</h1>


<p><span class='l'>01</span>&ensp;Тогава Исус заговори на народа и на учениците Си:</p>
<p><span class='l'>02</span>&ensp;На мястото на Моисей са седнали книжниците и фарисеите.</p>
<p><span class='l'>03</span>&ensp;Затова всичко, което ви заръчат, правете и пазете, но според делата им не постъпвайте; понеже говорят, а не вършат.</p>
<p><span class='l'>04</span>&ensp;Защото овързват тежки и непоносими бремена и ги налагат върху плещите на хората, а самите те не искат даже с пръст да ги побутнат.</p>
<p><span class='l'>05</span>&ensp;А вършат всичките си дела, за да ги виждат хората; защото разширяват филактериите си и правят големи полите на дрехите си,</p>
<p><span class='l'>06</span>&ensp;и обичат първото място при угощенията и първите столове в синагогите,</p>
<p><span class='l'>07</span>&ensp;и поздравите по пазарите, и хората да ги наричат учители.</p>
<p><span class='l'>08</span>&ensp;Но вие не наричайте себе си учители, защото Един е вашият Учител, а вие всички сте братя.</p>
<p><span class='l'>09</span>&ensp;И никого на земята недейте нарича свой отец, защото Един е вашият Отец - Небесният.</p>
<p><span class='l'>10</span>&ensp;Не наричайте себе си и наставници, защото Един е вашият Наставник - Христос.</p>
<p><span class='l'>11</span>&ensp;А по-големият между вас нека ви бъде служител.</p>
<p><span class='l'>12</span>&ensp;А който възвисява себе си, ще се смири; и който смири себе си, ще се възвиси.</p>
<p><span class='l'>13</span>&ensp;Но горко на вас, книжници и фарисеи, лицемери! Защото затваряте небесното царство пред хората, понеже самите вие не влизате, нито оставяте желаещите да влязат.</p>
<p><span class='l'>14</span>&ensp;Горко на вас, книжници и фарисеи, лицемери, защото изпояждате домовете на вдовиците, дори и когато за показ дълго се молите; затова ще приемете по-голямо осъждане.</p>
<p><span class='l'>15</span>&ensp;Горко на вас, книжници и фарисеи, лицемери! Защото обикаляте море и суша, за да направите един човек прозелит; и когато стане такъв, правите го рожба на пъкъла два пъти повече от вас.</p>
<p><span class='l'>16</span>&ensp;Горко на вас, слепи водачи, които казвате: Ако някой се закълне в храма, не е нищо; но ако някой се закълне в златото на храма, задължава се.</p>
<p><span class='l'>17</span>&ensp;Безумни и слепи! Че кое е по-голямо, златото ли или храмът, който е осветил златото?</p>
<p><span class='l'>18</span>&ensp;Казвате още: Ако някой се закълне в олтара, не е нищо, но ако някой се закълне в дара, който е върху него, задължава се.</p>
<p><span class='l'>19</span>&ensp;Безумни и слепи! Че кое е по-голямо - дарът ли или олтарът, който освещава дара?</p>
<p><span class='l'>20</span>&ensp;И така, който се закълне в олтара, заклева се в него и във всичко, което е върху него.</p>
<p><span class='l'>21</span>&ensp;И който се закълне в храма, заклева се в него и в Онзи, Който обитава в него.</p>
<p><span class='l'>22</span>&ensp;И който се закълне в небето, заклева се в Божия престол и в Онзи, Който седи на него.</p>
<p><span class='l'>23</span>&ensp;Горко на вас, книжници и фарисеи, лицемери! Защото давате десятък от джоджена, копъра и кимиона, а сте пренебрегнали по-важните неща на закона - правосъдието, милостта и верността, но тези трябваше да правите, а онези да не пренебрегвате.</p>
<p><span class='l'>24</span>&ensp;Слепи водачи, които прецеждате комара, а камилата поглъщате!</p>
<p><span class='l'>25</span>&ensp;Горко на вас, книжници и фарисеи, лицемери, защото почиствате външността на чашата и блюдото, но отвътре те са пълни с грабеж и насилие.</p>
<p><span class='l'>26</span>&ensp;Слепи фарисеино! Очисти първо вътрешността на чашата и блюдото, за да бъде и външността им чиста.</p>
<p><span class='l'>27</span>&ensp;Горко на вас, книжници и фарисеи, лицемери! Защото приличате на варосани гробници, които отвън изглеждат хубави, а отвътре са пълни с мъртвешки кости и с всякаква нечистота.</p>
<p><span class='l'>28</span>&ensp;Също така и вие отвън изглеждате на човеците праведни, но отвътре сте пълни с лицемерие и беззаконие.</p>
<p><span class='l'>29</span>&ensp;Горко на вас, книжници и фарисеи, лицемери; защото зидате гробниците на пророците и поправяте гробовете на праведните, и казвате:</p>
<p><span class='l'>30</span>&ensp;Ако ние бяхме живели в дните на бащите си, нямаше да станем техни съучастници в проливане кръвта на пророците;</p>
<p><span class='l'>31</span>&ensp;с което свидетелствате против себе си, че сте синове на онези, които избиха пророците.</p>
<p><span class='l'>32</span>&ensp;Допълнете и вие мярката на бащината си вина.</p>
<p><span class='l'>33</span>&ensp;Змии! Рожби ехиднини! Как ще избегнете осъждането в пъкъла?</p>
<p><span class='l'>34</span>&ensp;Затова, ето, Аз изпращам до вас пророци, мъдреци и книжници; едни от тях ще убиете и ще разпънете, други от тях ще биете в синагогите си и ще ги гоните от град в град;</p>
<p><span class='l'>35</span>&ensp;за да дойде върху вас цялата кръв на праведниците, пролята на земята - от кръвта на праведния Авел до кръвта на Захария, Варахиевия син, когото убихте между светилището и олтара.</p>
<p><span class='l'>36</span>&ensp;Истина ви казвам: Всичко това ще дойде върху това поколение.</p>
<p><span class='l'>37</span>&ensp;Йерусалиме, Йерусалиме! Ти, който избиваш пророците и с камъни убиваш пратените до тебе, колко пъти съм искал да събера твоите чеда, както кокошката прибира пилетата си под крилата си, но не искахте!</p>
<p><span class='l'>38</span>&ensp;Ето, вашият дом се оставя пуст.</p>
<p><span class='l'>39</span>&ensp;Защото, казвам ви, отсега няма вече да Ме видите, докато не кажете: Благословен е, Който иде в Господнето име.</p>


</span>

</div>
</div>
</body>
</html>
