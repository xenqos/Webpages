<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>Българска Библия</title>
  <link rel='stylesheet' type='text/css' media='screen' href='../../../../styles/commons.css'>
  <link rel='stylesheet' type='text/css' media='screen' href='../styles/local.css'>
  <script type='text/javascript' src='../../../../scripts/commons.js'></script>
</head>
<body>
<audio id='idTrack' src='../sounds/4101.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4028.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4102.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>
<h1>Марко 01</h1>


<p><span class='l'>01</span>&ensp;Началото на благовестието на Исус Христос, Божия Син;</p>
<p><span class='l'>02</span>&ensp;както е писано в книгата на пророк Исая:<br>Ето, Аз изпращам пред лицето Ти вестителя Си,<br>който ще устрои Твоя път;</p>
<p><span class='l'>03</span>&ensp;глас на един, който вика в пустинята:<br>Пригответе пътя за Господа.<br>Прави направете пътеките за Него.</p>
<p><span class='l'>04</span>&ensp;Йоан дойде, като кръщаваше в пустинята и проповядваше кръщение на покаяние за опрощаване на греховете.</p>
<p><span class='l'>05</span>&ensp;И излизаха при него цялата Юдейска страна и всички жители на Йерусалим и бяха кръщавани от него в реката Йордан, като изповядваха греховете си.</p>
<p><span class='l'>06</span>&ensp;А Йоан носеше облекло от камилска козина и кожен пояс около кръста си и се хранеше с акриди и див мед.</p>
<p><span class='l'>07</span>&ensp;И като проповядваше, казваше: След мене иде Онзи, Който е по-силен от мене, на Когото не съм достоен да се наведа и развържа ремъка на сандалите Му.</p>
<p><span class='l'>08</span>&ensp;Аз ви кръщавам с вода, а Той ще ви кръсти със Святия Дух.</p>
<p><span class='l'>09</span>&ensp;И в онези дни дойде Исус от Назарет Галилейски и бе кръстен от Йоан в Йордан.</p>
<p><span class='l'>10</span>&ensp;След като излезе веднага от водата, видя, че се разтварят небесата и че Духът като гълъб слиза на Него.</p>
<p><span class='l'>11</span>&ensp;И дойде глас от небесата: Ти си Моят възлюбен Син; в Теб е Моето благоволение.</p>
<p><span class='l'>12</span>&ensp;И веднага Духът Го закара в пустинята.</p>
<p><span class='l'>13</span>&ensp;Той беше в пустинята четиридесет дни, изкушаван от Сатана, и беше със зверовете; а ангелите Му служеха.</p>
<p><span class='l'>14</span>&ensp;А след като Йоан бе предаден на властта, Исус дойде в Галилея и проповядваше Божието благовестие, като казваше:</p>
<p><span class='l'>15</span>&ensp;Времето се изпълни и Божието царство наближи; покайте се и повярвайте в благовестието.</p>
<p><span class='l'>16</span>&ensp;А когато минаваше край Галилейското езеро, видя Симон и брата на Симон Андрей, че хвърляха мрежи в езерото, понеже бяха рибари.</p>
<p><span class='l'>17</span>&ensp;Исус им каза: Вървете след Мен и Аз ще ви направя ловци на човеци.</p>
<p><span class='l'>18</span>&ensp;И те веднага оставиха мрежите и отидоха след Него.</p>
<p><span class='l'>19</span>&ensp;Като отмина малко, видя Яков Зеведеев и брат му Йоан, които също бяха в ладията си и кърпеха мрежите.</p>
<p><span class='l'>20</span>&ensp;И веднага ги повика; те оставиха баща си Зеведей в ладията с надничарите и отидоха след Него.</p>
<p><span class='l'>21</span>&ensp;И дойдоха в Капернаум. И още в първата събота Исус влезе в синагогата и поучаваше.</p>
<p><span class='l'>22</span>&ensp;А те се чудеха на учението Му; защото ги поучаваше като Един, Който има власт, а не като книжниците.</p>
<p><span class='l'>23</span>&ensp;И скоро след това в синагогата им дойде човек с нечист дух, който извика:</p>
<p><span class='l'>24</span>&ensp;Остави ни! Какво общо имаш Ти с нас, Исусе Назарянино? Нима си дошъл да ни погубиш? Познавам Те Кой си - Святият Божий.</p>
<p><span class='l'>25</span>&ensp;Но Исус го смъмра, като каза: Млъкни и излез от него!</p>
<p><span class='l'>26</span>&ensp;Тогава нечистият дух, като го хвърли в гърчове, изкрещя със силен глас и излезе от него.</p>
<p><span class='l'>27</span>&ensp;И всички се смаяха и започнаха да разискват помежду си: Какво е това? Едно ново учение! С власт заповядва и на нечистите духове и те Му се покоряват!</p>
<p><span class='l'>28</span>&ensp;И слухът за Него се разнесе скоро навред по цялата Галилейска област.</p>
<p><span class='l'>29</span>&ensp;И щом излязоха от синагогата, дойдоха с Яков и Йоан в къщата на Симон и Андрей.</p>
<p><span class='l'>30</span>&ensp;А Симоновата тъща лежеше болна от треска; и веднага Му казаха за нея.</p>
<p><span class='l'>31</span>&ensp;Той се приближи и като я хвана за ръка, я вдигна; и веднага треската я остави и тя им прислужваше.</p>
<p><span class='l'>32</span>&ensp;А като се свечери, когато залезе слънцето, доведоха при Него всички болни и обладани от бесове.</p>
<p><span class='l'>33</span>&ensp;И целият град се събра пред вратата.</p>
<p><span class='l'>34</span>&ensp;И Той изцели мнозина, които страдаха от разни болести, и изгони много бесове; и не позволяваше на бесовете да говорят, понеже Го познаваха.</p>
<p><span class='l'>35</span>&ensp;И на сутринта, когато беше още тъмно, стана и излезе, и отиде в уединено място, и там се молеше.</p>
<p><span class='l'>36</span>&ensp;А Симон и онези, които бяха с Него, изтичаха след Него.</p>
<p><span class='l'>37</span>&ensp;И като Го намериха, казаха Му: Всички Те търсят.</p>
<p><span class='l'>38</span>&ensp;А Той им каза: Да идем другаде в близките градчета и там да проповядвам; защото затова съм излязъл.</p>
<p><span class='l'>39</span>&ensp;И влизаше в синагогите им по цяла Галилея, като проповядваше и изгонваше бесовете.</p>
<p><span class='l'>40</span>&ensp;И дойде при Него един прокажен и Му се молеше, коленичил пред Него, с думите: Ако искаш, можеш да ме очистиш.</p>
<p><span class='l'>41</span>&ensp;А Той се смили, простря ръка и се допря до него, и му каза: Искам, бъди очистен.</p>
<p><span class='l'>42</span>&ensp;И веднага проказата го остави и той стана чист.</p>
<p><span class='l'>43</span>&ensp;Исус веднага го отпрати и го предупреди строго, като му каза:</p>
<p><span class='l'>44</span>&ensp;Гледай да не кажеш нищо на никого; но за свидетелство на тях иди и се покажи на свещеника и дай принос за очистването си това, което е заповядал Моисей.</p>
<p><span class='l'>45</span>&ensp;А той, като излезе, започна да разгласява много и да разнася за станалото, така че Исус не можеше вече да влезе явно в някой град, но стоеше навън в уединени места; и при Него идваха отвсякъде.</p>


</span>

</div>
</div>
</body>
</html>
