<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>Българска Библия</title>
  <link rel='stylesheet' type='text/css' media='screen' href='../../../../styles/commons.css'>
  <link rel='stylesheet' type='text/css' media='screen' href='../styles/local.css'>
  <script type='text/javascript' src='../../../../scripts/commons.js'></script>
</head>
<body>
<audio id='idTrack' src='../sounds/4210.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4209.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4211.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>
<h1>Лука 10</h1>


<p><span class='l'>01</span>&ensp;След това Господ определи други седемдесет души и ги изпрати по двама пред Себе Си във всеки град и място, където сам Той щеше да отиде.</p>
<p><span class='l'>02</span>&ensp;И им каза: Жътвата е изобилна, а работниците малко; затова се молете на Господаря на жътвата да изпрати работници на жътвата Си.</p>
<p><span class='l'>03</span>&ensp;Идете: ето, Аз ви изпращам като агнета посред вълци.</p>
<p><span class='l'>04</span>&ensp;Не носете нито кесия, нито торба, нито обувки и никого по пътя не поздравявайте.</p>
<p><span class='l'>05</span>&ensp;И в която къща влезете, първо казвайте: Мир на този дом!</p>
<p><span class='l'>06</span>&ensp;И ако бъде там някой син на мира, вашият мир ще почива на него; но ако няма, ще се върне към вас.</p>
<p><span class='l'>07</span>&ensp;И в същата къща отсядайте и яжте и пийте каквото ви сложат; защото работникът заслужава своята заплата. Недейте се премества от къща в къща.</p>
<p><span class='l'>08</span>&ensp;Когато влизате в някой град и те ви приемат, яжте каквото ви сложат</p>
<p><span class='l'>09</span>&ensp;и изцелявайте болните в него, и им казвайте: Божието царство е наближило до вас.</p>
<p><span class='l'>10</span>&ensp;А като влезете в някой град и те не ви приемат, излезте на улиците му и кажете:</p>
<p><span class='l'>11</span>&ensp;И праха, който е полепнал по краката ни от вашия град, отърсваме; но това да знаете, че Божието царство е наближило.</p>
<p><span class='l'>12</span>&ensp;Казвам ви: По-леко ще бъде наказанието на Содом в онзи ден, отколкото на този град.</p>
<p><span class='l'>13</span>&ensp;Горко ти, Хоразине! Горко ти, Витсаидо! Защото ако бяха се извършили в Тир и Сидон великите дела, които се извършиха у вас, отдавна те биха се покаяли, седнали във вретище и пепел.</p>
<p><span class='l'>14</span>&ensp;Обаче на Тир и Сидон ще бъде по-леко в съда, отколкото на вас.</p>
<p><span class='l'>15</span>&ensp;И ти, Капернауме, до небесата ли ще се издигнеш? До ада ще се провалиш!</p>
<p><span class='l'>16</span>&ensp;Който слуша вас, Мене слуша; и който отхвърля вас, Мен отхвърля; а който отхвърля Мен, отхвърля Онзи, Който Ме е пратил.</p>
<p><span class='l'>17</span>&ensp;И седемдесетте се върнаха с радост и казаха: Господи, в Твоето име и бесовете ни се покоряват.</p>
<p><span class='l'>18</span>&ensp;А Той им каза: Видях Сатана да пада от небето като светкавица.</p>
<p><span class='l'>19</span>&ensp;Ето, дадох ви власт да настъпвате змии и скорпиони и власт над цялата сила на врага; и нищо няма да ви навреди.</p>
<p><span class='l'>20</span>&ensp;Обаче, недейте се радва на това, че духовете ви се покоряват; а се радвайте, че имената ви са написани на небесата.</p>
<p><span class='l'>21</span>&ensp;В същия час Исус се възрадва в Духа и каза: Благодаря Ти, Отче, Господи на небето и земята, затова, че си укрил това от мъдрите и разумните, а си го открил на невръстните. Да, Отче, защото така Ти се видя угодно.</p>
<p><span class='l'>22</span>&ensp;Всичко Ми е предадено от Моя Отец; и освен Отец никой не знае Кой е Синът; и никой не знае Кой е Отец освен Сина и онзи, на когото Синът би благоволил да Го открие.</p>
<p><span class='l'>23</span>&ensp;И като се обърна към учениците, каза им насаме: Блажени очите, които виждат това, което вие виждате.</p>
<p><span class='l'>24</span>&ensp;Защото ви казвам, че много пророци и царе пожелаха да видят това, което вие виждате, и не видяха, и да чуят това, което вие чувате, и не чуха.</p>
<p><span class='l'>25</span>&ensp;И, ето, някой законник се изправи и Го изпитваше, като каза: Учителю, какво да правя, за да наследя вечен живот?</p>
<p><span class='l'>26</span>&ensp;А Той му каза: Какво е писано в закона, какво четеш?</p>
<p><span class='l'>27</span>&ensp;А той отговори: Да възлюбиш Господа, твоя Бог, с цялото си сърце, с цялата си душа, с всичката си сила и всичкия си ум и ближния си както себе си.</p>
<p><span class='l'>28</span>&ensp;Исус му каза: Правилно отговори; това прави и ще живееш.</p>
<p><span class='l'>29</span>&ensp;Притча за добрия самарянин<br>Но той, понеже искаше да оправдае себе си, каза на Исус: А кой е моят ближен?</p>
<p><span class='l'>30</span>&ensp;Исус отговори: Някой си човек слизаше от Йерусалим в Йерихон; и се натъкна на разбойници, които го съблякоха и нараниха, и си отидоха, като го оставиха полумъртъв.</p>
<p><span class='l'>31</span>&ensp;А случайно един свещеник слизаше по онзи път и като го видя, отмина на отсрещната страна.</p>
<p><span class='l'>32</span>&ensp;Също и един левит, като стигна до това място и го видя, отмина на отсрещната страна.</p>
<p><span class='l'>33</span>&ensp;Но един самарянин, като пътуваше, дойде на мястото, където беше той, и като го видя, смили се,</p>
<p><span class='l'>34</span>&ensp;приближи се и превърза раните му, като изля на тях елей и вино. После го качи на собственото си добиче, закара го в една гостилница и се погрижи за него.</p>
<p><span class='l'>35</span>&ensp;И на следващия ден извади два динария, даде ги на гостилничаря и каза: Погрижи се за него; и каквото повече похарчиш, на връщане аз ще ти заплатя.</p>
<p><span class='l'>36</span>&ensp;Кой от тези трима ти се вижда да се е показал ближен на нападнатия от разбойниците?</p>
<p><span class='l'>37</span>&ensp;Той отговори: Онзи, който му показа милост. Исус му каза: Иди и ти прави така.</p>
<p><span class='l'>38</span>&ensp;И като вървяха по пътя, Той влезе в едно село; и някоя си жена на име Марта Го прие у дома си.</p>
<p><span class='l'>39</span>&ensp;Тя имаше сестра на име Мария, която седна при нозете на Господа и слушаше словото Му.</p>
<p><span class='l'>40</span>&ensp;А Марта, понеже се улисваше в голямо шетане, пристъпи и каза: Господи, не Те ли е грижа, че сестра ми ме остави сама да прислужвам? Кажи й да ми помогне.</p>
<p><span class='l'>41</span>&ensp;Но Господ й отговори: Марто, Марто, ти се грижиш и безпокоиш за много неща;</p>
<p><span class='l'>42</span>&ensp;но едно е потребно; и Мария избра добрата част, която няма да се отнеме от нея.</p>


</span>

</div>
</div>
</body>
</html>
