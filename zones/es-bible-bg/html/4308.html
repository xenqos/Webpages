<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>Българска Библия</title>
  <link rel='stylesheet' type='text/css' media='screen' href='../../../../styles/commons.css'>
  <link rel='stylesheet' type='text/css' media='screen' href='../styles/local.css'>
  <script type='text/javascript' src='../../../../scripts/commons.js'></script>
</head>
<body>
<audio id='idTrack' src='../sounds/4308.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4307.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4309.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>
<h1>Йоан 08</h1>


<p><span class='l'>01</span>&ensp;А Исус отиде на Елеонския хълм.</p>
<p><span class='l'>02</span>&ensp;И рано сутринта пак дойде в храма; а целият народ идваше при Него и Той седна и ги поучаваше.</p>
<p><span class='l'>03</span>&ensp;И книжниците и фарисеите доведоха при Него една жена, хваната в прелюбодейство, и като я поставиха насред, Му казаха:</p>
<p><span class='l'>04</span>&ensp;Учителю, тази жена бе хваната в самото дело на прелюбодейство.</p>
<p><span class='l'>05</span>&ensp;Моисей ни е заповядал в закона да убиваме такива с камъни. А Ти какво ще кажеш за нея?</p>
<p><span class='l'>06</span>&ensp;И това казаха да Го изпитат, за да имат за какво да Го обвиняват. А Исус се наведе надолу и пишеше с пръст по земята.</p>
<p><span class='l'>07</span>&ensp;Но като продължаваха да Го питат, Той се изправи и им каза: Който от вас е безгрешен, нека пръв хвърли камък по нея.</p>
<p><span class='l'>08</span>&ensp;И пак се наведе надолу и пишеше с пръст по земята.</p>
<p><span class='l'>09</span>&ensp;А те, като чуха това, разотидоха се един по един, като се почна от по-старите, та до последните; а Исус остана сам с жената, която стоеше насред.</p>
<p><span class='l'>10</span>&ensp;И когато се изправи, Исус й каза: Жено, къде са онези? Никой ли не те осъди?</p>
<p><span class='l'>11</span>&ensp;И тя отговори: Никой, Господи. Исус каза: И Аз не те осъждам; иди си, отсега нататък не съгрешавай вече.</p>
<p><span class='l'>12</span>&ensp;Тогава Исус отново им говори: Аз съм светлината на света; който Ме следва, няма да ходи в тъмнината, но ще има светлината на живота.</p>
<p><span class='l'>13</span>&ensp;Затова фарисеите Му казаха: Ти сам свидетелстваш за Себе Си; Твоето свидетелство не е истинно.</p>
<p><span class='l'>14</span>&ensp;Исус им отговори: Макар Аз сам да свидетелствам за Себе Си, свидетелството Ми е истинно, защото зная откъде идвам и накъде отивам; а вие не знаете откъде идвам и накъде отивам.</p>
<p><span class='l'>15</span>&ensp;Вие съдите по плът; Аз не съдя никого.</p>
<p><span class='l'>16</span>&ensp;И даже ако съдя, Моят съд е истинен, защото не съм сам, но сме Аз и Отец, Който Ме е пратил.</p>
<p><span class='l'>17</span>&ensp;И в закона, да, във вашия закон е писано, че свидетелството на двама човека е истинно.</p>
<p><span class='l'>18</span>&ensp;Аз съм, Който свидетелствам за Себе Си; и Отец, Който Ме е пратил, свидетелства за Мене.</p>
<p><span class='l'>19</span>&ensp;Тогава Му казаха: Къде е Твоят Отец? Исус отговори: Нито Мене познавате, нито Моя Отец; ако познавахте Мене, бихте познавали и Моя Отец.</p>
<p><span class='l'>20</span>&ensp;Тези думи Той изговори в съкровищницата, като поучаваше в храма; и никой не Го хвана, защото часът Му още не беше дошъл.</p>
<p><span class='l'>21</span>&ensp;И Исус пак им каза: Аз си отивам; и ще Ме търсите, но в греха си ще умрете. Където отивам Аз, вие не можете да дойдете.</p>
<p><span class='l'>22</span>&ensp;Затова юдеите се питаха: Да не би да се самоубие, че казва: Където отивам Аз, вие не можете да дойдете?</p>
<p><span class='l'>23</span>&ensp;Исус им каза: Вие сте от тези, които са долу; Аз съм от онези, които са горе. Вие сте от този свят; а Аз не съм от този свят.</p>
<p><span class='l'>24</span>&ensp;Затова ви казах, че ще умрете в греховете си; защото ако не повярвате, че съм Този, за Когото ви казвам, в греховете си ще умрете.</p>
<p><span class='l'>25</span>&ensp;Тогава те Го попитаха: Ти кой си? Исус им каза: Аз съм именно това, което ви говоря отначало.</p>
<p><span class='l'>26</span>&ensp;Много неща имам да говоря и да съдя за вас; но Този, Който Ме е пратил, е истинен; и каквото съм чул от Него, това говоря на света.</p>
<p><span class='l'>27</span>&ensp;Те не разбраха, че им говореше за Отца.</p>
<p><span class='l'>28</span>&ensp;Тогава Исус каза: Когато издигнете Човешкия Син, тогава ще познаете, че съм Аз и че от Себе Си нищо не върша, но каквото Ме е научил Отец, това говоря.</p>
<p><span class='l'>29</span>&ensp;И Този, Който ме е пратил, е с Мене; не Ме е оставил сам, защото Аз върша винаги онова, което Му е угодно.</p>
<p><span class='l'>30</span>&ensp;Когато говореше това, мнозина повярваха в Него.</p>
<p><span class='l'>31</span>&ensp;Тогава Исус каза на повярвалите в Него юдеи: Ако пребъдвате в Моето учение, наистина сте Мои ученици.</p>
<p><span class='l'>32</span>&ensp;И ще познаете истината и истината ще ви направи свободни.</p>
<p><span class='l'>33</span>&ensp;Отговориха Му: Ние сме Авраамово потомство и никога не сме били слуги на никого; как казваш Ти: Ще станете свободни.</p>
<p><span class='l'>34</span>&ensp;Исус им отговори: Истина, истина ви казвам: Всеки, който върши грях, слуга е на греха.</p>
<p><span class='l'>35</span>&ensp;А слугата не остава вечно в дома; синът остава вечно.</p>
<p><span class='l'>36</span>&ensp;И така, ако Синът ви освободи, ще бъдете наистина свободни.</p>
<p><span class='l'>37</span>&ensp;Зная, че сте Авраамово потомство; и все пак искате да Ме убиете, защото за Моето учение няма място у вас.</p>
<p><span class='l'>38</span>&ensp;Аз говоря това, което съм видял у Моя Отец; също и вие вършите това, което сте чули от вашия баща.</p>
<p><span class='l'>39</span>&ensp;Те Му отговориха: Наш баща е Авраам. Исус им каза: Ако бяхте Авраамови чеда, Авраамовите дела щяхте да вършите.</p>
<p><span class='l'>40</span>&ensp;А сега искате да убиете Мене, Човека, Който ви казах истината, която чух от Бога. Това Авраам не е правил.</p>
<p><span class='l'>41</span>&ensp;Вие вършите делата на баща си. Те му казаха: Ние не сме родени от блудство; имаме един Отец - Бога.</p>
<p><span class='l'>42</span>&ensp;Исус им каза: Ако Бог беше вашият Отец, то вие щяхте да Ме обичате, защото Аз съм излязъл и дошъл от Бога; понеже Аз не съм дошъл от Себе Си, но Той Ме прати.</p>
<p><span class='l'>43</span>&ensp;Защо не разбирате онова, което говоря? Защото не можете да слушате Моето учение.</p>
<p><span class='l'>44</span>&ensp;Ваш баща е дяволът и вие желаете да вършите похотите на баща си. Той беше открай време човекоубиец и не устоя в истината, защото в него няма истина. Когато говори лъжа, той говори своето, защото е лъжец и баща на лъжата.</p>
<p><span class='l'>45</span>&ensp;А понеже Аз говоря истината, вие не Ми вярвате.</p>
<p><span class='l'>46</span>&ensp;Кой от вас Ме обвинява в грях? Но ако говоря истината, защо не Ми вярвате?</p>
<p><span class='l'>47</span>&ensp;Който е от Бога, той слуша Божиите думи; вие затова не слушате, защото не сте от Бога.</p>
<p><span class='l'>48</span>&ensp;Юдеите Му отвърнаха: Не сме ли прави, като казваме, че си самарянин и имаш бяс?</p>
<p><span class='l'>49</span>&ensp;Исус отговори: Нямам бяс; но Аз почитам Своя Отец, а вие Ме позорите.</p>
<p><span class='l'>50</span>&ensp;Но Аз не търся слава за Себе Си; има Един, Който търси и съди.</p>
<p><span class='l'>51</span>&ensp;Истина, истина ви казвам: Ако някой опази Моето учение, няма да види смърт вовеки.</p>
<p><span class='l'>52</span>&ensp;Юдеите Му казаха: Сега знаем, че имаш бяс. Авраам умря, също и пророците, а Ти казваш: Ако някой опази Моето учение, няма да вкуси смърт вовеки.</p>
<p><span class='l'>53</span>&ensp;Нима Ти си по-голям от баща ни Авраам, който умря? И пророците умряха. Ти на какъв се правиш?</p>
<p><span class='l'>54</span>&ensp;Исус отговори: Ако Аз славя Себе Си, славата Ми е нищо; Моят Отец е, Който Ме слави, за Когото вие казвате, че е ваш Бог;</p>
<p><span class='l'>55</span>&ensp;и въпреки това не сте Го познали. Но Аз Го познавам; и ако кажа, че не Го познавам, ще бъда като вас лъжец; но Аз Го познавам и пазя словото Му.</p>
<p><span class='l'>56</span>&ensp;Баща ви Авраам ликуваше, че ще види Моя ден; и го видя и се възрадва.</p>
<p><span class='l'>57</span>&ensp;Юдеите Му казаха: Петдесет години още нямаш, а и Авраам ли си видял?</p>
<p><span class='l'>58</span>&ensp;Исус им каза: Истина, истина ви казвам - преди да се е родил Авраам, Аз съм.</p>
<p><span class='l'>59</span>&ensp;Тогава взеха да хвърлят камъни по Него; но Исус се скри и излезе от храма, като мина сред тях; и така си отиде.</p>


</span>

</div>
</div>
</body>
</html>
