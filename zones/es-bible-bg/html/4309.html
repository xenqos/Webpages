<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>Българска Библия</title>
  <link rel='stylesheet' type='text/css' media='screen' href='../../../../styles/commons.css'>
  <link rel='stylesheet' type='text/css' media='screen' href='../styles/local.css'>
  <script type='text/javascript' src='../../../../scripts/commons.js'></script>
</head>
<body>
<audio id='idTrack' src='../sounds/4309.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4308.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4310.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>
<h1>Йоан 09</h1>


<p><span class='l'>01</span>&ensp;И когато минаваше, видя един слепороден човек.</p>
<p><span class='l'>02</span>&ensp;И учениците Му Го попитаха: Учителю, поради чий грях - негов ли или на родителите му, той се е родил сляп?</p>
<p><span class='l'>03</span>&ensp;Исус отговори: Нито поради негов грях, нито на родителите му, но за да се изявят в него Божиите дела.</p>
<p><span class='l'>04</span>&ensp;Ние трябва да вършим делата на Този, Който Ме е пратил, докато е ден; идва нощ, когато никой не може да работи.</p>
<p><span class='l'>05</span>&ensp;Докато съм в света, Аз съм светлината на света.</p>
<p><span class='l'>06</span>&ensp;Като каза това, плю на земята, направи кал с плюнката и намаза с калта очите му;</p>
<p><span class='l'>07</span>&ensp;и му каза: Иди, умий се в къпалнята Силоам (което значи „пратен“). И така, той отиде, уми се и си дойде у дома прогледнал.</p>
<p><span class='l'>08</span>&ensp;А съседите и онези, които преди го бяха виждали, че беше просяк, питаха: Не е ли този, който седеше и просеше?</p>
<p><span class='l'>09</span>&ensp;Едни казваха: Той е; други казваха: Не е, но прилича на него. Той отвръщаше: Аз съм.</p>
<p><span class='l'>10</span>&ensp;Тогава го попитаха: А как ти се отвориха очите?</p>
<p><span class='l'>11</span>&ensp;Той отговори: Човекът, който се нарича Исус, направи кал, намаза очите ми и ми заръча: Иди на Силоам и се умий. И така, отидох и като се умих, прогледнах.</p>
<p><span class='l'>12</span>&ensp;Тогава му казаха: Къде е Той? Отговори: Не зная.</p>
<p><span class='l'>13</span>&ensp;Заведоха при фарисеите човека, който преди беше сляп.</p>
<p><span class='l'>14</span>&ensp;А беше събота, когато Исус направи кал и му отвори очите.</p>
<p><span class='l'>15</span>&ensp;И така, фарисеите също го питаха как е прогледнал. И той им каза: Сложи кал на очите ми, умих се и гледам.</p>
<p><span class='l'>16</span>&ensp;Затова някои от фарисеите казаха: Този човек не е от Бога, защото не пази съботата. А други казваха: Как може грешен човек да върши такива знамения? И възникна раздор помежду им.</p>
<p><span class='l'>17</span>&ensp;Попитаха пак слепеца: Ти какво ще кажеш за Него, след като ти е отворил очите? И той каза: Пророк е.</p>
<p><span class='l'>18</span>&ensp;Но юдеите не вярваха, че е бил сляп и прогледнал, докато не повикаха родителите му</p>
<p><span class='l'>19</span>&ensp;и ги попитаха: Този ли е вашият син, за когото казвате, че се е родил сляп? А сега как вижда?</p>
<p><span class='l'>20</span>&ensp;Родителите отговориха: Знаем, че този е нашият син и че се роди сляп;</p>
<p><span class='l'>21</span>&ensp;а сега как вижда, не знаем, или кой му е отворил очите, също не знаем. Питайте него; той е пълнолетен, нека сам говори за себе си!</p>
<p><span class='l'>22</span>&ensp;Това казаха родителите му, защото се бояха от юдеите; понеже юдеите вече се бяха споразумели помежду си да отлъчат от синагогата онзи, който би Го изповядал като Христос.</p>
<p><span class='l'>23</span>&ensp;Затова и неговите родители казаха: Той е пълнолетен, питайте него.</p>
<p><span class='l'>24</span>&ensp;И така, повикаха отново човека, който преди беше сляп, и му казаха: Въздай слава на Бога; ние знаем, че този човек е грешник.</p>
<p><span class='l'>25</span>&ensp;А той отговори: Дали е грешник, не зная; едно зная, че бях сляп, а сега виждам.</p>
<p><span class='l'>26</span>&ensp;Затова го попитаха: Какво ти направи? Как ти отвори очите?</p>
<p><span class='l'>27</span>&ensp;Той отговори: Казах ви вече и не чухте; защо искате пак да чуете? Да не би и вие да искате да Му станете ученици?</p>
<p><span class='l'>28</span>&ensp;Тогава те го наругаха и казаха: Ти си Негов ученик; а ние сме Моисееви ученици.</p>
<p><span class='l'>29</span>&ensp;Ние знаем, че на Моисей Сам Бог е говорил, а Този не знаем откъде е.</p>
<p><span class='l'>30</span>&ensp;Човекът им отговори: Това е чудното, че вие не знаете откъде е, но въпреки това ми отвори очите.</p>
<p><span class='l'>31</span>&ensp;Знаем, че Бог не слуша грешници; но ако някой е благочестив и върши Божията воля, него слуша.</p>
<p><span class='l'>32</span>&ensp;А откак свят светува, не се е чуло някой да е отворил очи на слепороден човек.</p>
<p><span class='l'>33</span>&ensp;Ако Този Човек не беше от Бога, не би могъл нищо да направи.</p>
<p><span class='l'>34</span>&ensp;Те му отговориха: Ти цял в грехове си роден и нас ли поучаваш? И го изпъдиха навън.</p>
<p><span class='l'>35</span>&ensp;Исус чу, че го изпъдили навън, и като го намери, му каза: Ти вярваш ли в Божия Син?</p>
<p><span class='l'>36</span>&ensp;Той отговори: А Кой е Той, Господи, за да вярвам в Него?</p>
<p><span class='l'>37</span>&ensp;Исус му каза: И си Го видял, и Който говори с тебе, Той е.</p>
<p><span class='l'>38</span>&ensp;А човекът каза: Вярвам, Господи; и Му се поклони.</p>
<p><span class='l'>39</span>&ensp;И Исус каза: За осъждение дойдох на този свят, за да виждат невиждащите, а виждащите да ослепеят.</p>
<p><span class='l'>40</span>&ensp;Някои от фарисеите, които бяха с Него, като чуха това, Му казаха: Да не сме и ние слепи?</p>
<p><span class='l'>41</span>&ensp;Исус им каза: Ако бяхте слепи, не бихте имали грях, но понеже сега казвате: Виждаме, грехът ви остава.</p>


</span>

</div>
</div>
</body>
</html>
