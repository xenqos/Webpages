<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>Българска Библия</title>
  <link rel='stylesheet' type='text/css' media='screen' href='../../../../styles/commons.css'>
  <link rel='stylesheet' type='text/css' media='screen' href='../styles/local.css'>
  <script type='text/javascript' src='../../../../scripts/commons.js'></script>
</head>
<body>
<audio id='idTrack' src='../sounds/4313.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4312.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4314.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>
<h1>Йоан 13</h1>


<p><span class='l'>01</span>&ensp;А преди празника Пасха Исус, като знаеше, че е настанал часът Му да премине от този свят към Отца, като беше възлюбил Своите, които бяха на света, докрай ги възлюби.</p>
<p><span class='l'>02</span>&ensp;И когато беше готова вечерята, като дяволът вече беше внушил в сърцето на Юда Симонов Искариотски да Го предаде,</p>
<p><span class='l'>03</span>&ensp;Исус, като знаеше, че Отец е предал всичко в ръцете Му и че от Бога е излязъл и при Бога отива,</p>
<p><span class='l'>04</span>&ensp;стана от вечерята, свали горните Си дрехи, взе престилка и я препаса.</p>
<p><span class='l'>05</span>&ensp;После наля вода в умивалника и започна да мие краката на учениците и да ги изтрива с престилката, с която беше препасан.</p>
<p><span class='l'>06</span>&ensp;И когато стигна до Симон Петър, той каза: Господи, Ти ли ще ми умиеш краката?</p>
<p><span class='l'>07</span>&ensp;Исус му отговори: Това, което Аз правя, ти сега не осъзнаваш, но после ще разбереш.</p>
<p><span class='l'>08</span>&ensp;Петър Му каза: Ти няма да умиеш краката ми вовеки. Исус му отговори: Ако не те умия, нямаш дял с Мене.</p>
<p><span class='l'>09</span>&ensp;Симон Петър каза: Господи, не само краката ми, но и ръцете ми и главата ми.</p>
<p><span class='l'>10</span>&ensp;Исус му каза: Който се е окъпал, няма нужда да умие друго освен краката си, а целият е чист; и вие сте чисти, но не всички.</p>
<p><span class='l'>11</span>&ensp;Защото Той знаеше кой щеше да Го предаде; затова и каза: Не всички сте чисти.</p>
<p><span class='l'>12</span>&ensp;А като уми краката им и си взе горните дрехи, седна пак и им каза: Знаете ли какво направих?</p>
<p><span class='l'>13</span>&ensp;Вие Ме наричате Учител и Господ; и право казвате, защото съм такъв.</p>
<p><span class='l'>14</span>&ensp;И така, ако Аз, Господ и Учител, ви умих краката, то и вие сте длъжни един на друг да си миете краката.</p>
<p><span class='l'>15</span>&ensp;Защото ви дадох пример да правите и вие, както Аз направих на вас.</p>
<p><span class='l'>16</span>&ensp;Истина, истина ви казвам, слугата не е по-горен от господаря си, нито пратеникът е по-горен от онзи, който го е изпратил.</p>
<p><span class='l'>17</span>&ensp;Като знаете това, блажени сте, ако го изпълнявате.</p>
<p><span class='l'>18</span>&ensp;Не говоря за всички вас; Аз зная кои съм избрал; но това стана, за да се изпълни писаното: „Който яде хляба Ми, той вдигна своята пета против Мен.“</p>
<p><span class='l'>19</span>&ensp;Отсега ви казвам това нещо, преди да е станало, та когато стане, да повярвате, че Аз съм Този, за Когото ви говорих.</p>
<p><span class='l'>20</span>&ensp;Истина, истина ви казвам: Който приеме онзи, когото Аз пращам, Мене приема; и който приема Мене, приема Този, Който Ме е пратил.</p>
<p><span class='l'>21</span>&ensp;Като каза това, Исус се развълнува в духа Си и засвидетелства: Истина, истина ви казвам, един от вас ще Ме предаде.</p>
<p><span class='l'>22</span>&ensp;Учениците се спогледаха помежду си, като недоумяваха за кого говори.</p>
<p><span class='l'>23</span>&ensp;А на трапезата един от учениците, когото Исус обичаше, се беше облегнал на скута на Исус.</p>
<p><span class='l'>24</span>&ensp;Затова Симон Петър му кимна и му каза: Кажи ни за кого говори.</p>
<p><span class='l'>25</span>&ensp;А той, както се беше облегнал на скута на Исус, се обърна и Му каза: Господи, кой е той?</p>
<p><span class='l'>26</span>&ensp;Исус отговори: Той е онзи, за когото ще натопя залъка и ще му го дам. И така, като натопи залъка, взе и го подаде на Юда Симонов Искариотски.</p>
<p><span class='l'>27</span>&ensp;И тогава, след залъка, Сатана влезе в него. Тогава Исус му каза: Каквото вършиш, върши го по-скоро.</p>
<p><span class='l'>28</span>&ensp;А никой от седящите на трапезата не разбра защо му каза това;</p>
<p><span class='l'>29</span>&ensp;защото някои мислеха, понеже Юда държеше касата, че Исус му казва: Купи каквото ни трябва за празника, или: Дай нещо на сиромасите.</p>
<p><span class='l'>30</span>&ensp;И така, като прие залъка, Юда веднага излезе; а беше нощ.</p>
<p><span class='l'>31</span>&ensp;А когато излезе, Исус каза: Сега се прослави Човешкият Син и Бог се прослави в Него;</p>
<p><span class='l'>32</span>&ensp;и Бог ще Го прослави в Себе Си, и скоро ще Го прослави.</p>
<p><span class='l'>33</span>&ensp;Дечица, още малко съм с вас. Ще Ме търсите и както казах на юдеите, така и на вас казвам сега - където отивам Аз, вие не можете да дойдете.</p>
<p><span class='l'>34</span>&ensp;Нова заповед ви давам, да се обичате един друг; както Аз ви възлюбих, така и вие да се обичате един друг.</p>
<p><span class='l'>35</span>&ensp;По това ще познаят всички, че сте Мои ученици, ако имате любов помежду си.</p>
<p><span class='l'>36</span>&ensp;Симон Петър Му каза: Господи, къде отиваш? Исус отговори: Където Аз отивам, ти сега не можеш да дойдеш, но по-късно ще дойдеш.</p>
<p><span class='l'>37</span>&ensp;Петър Му каза: Господи, защо да не мога да Те последвам сега? Живота си ще дам за Теб.</p>
<p><span class='l'>38</span>&ensp;Исус отговори: Живота си ли ще дадеш за Мен? Истина, истина ти казвам: Петелът няма да е пропял, преди да си се отрекъл три пъти от Мене.</p>


</span>

</div>
</div>
</body>
</html>
