<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>Българска Библия</title>
  <link rel='stylesheet' type='text/css' media='screen' href='../../../../styles/commons.css'>
  <link rel='stylesheet' type='text/css' media='screen' href='../styles/local.css'>
  <script type='text/javascript' src='../../../../scripts/commons.js'></script>
</head>
<body>
<audio id='idTrack' src='../sounds/4319.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4318.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4320.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>
<h1>Йоан 19</h1>


<p><span class='l'>01</span>&ensp;Тогава Пилат отведе Исус и Го бичува.</p>
<p><span class='l'>02</span>&ensp;И войниците сплетоха венец от тръни, поставиха го на главата Му и като Му облякоха пурпурна дреха,</p>
<p><span class='l'>03</span>&ensp;приближиха се до Него и казваха: Здравей, Царю Юдейски! И Му удряха плесници.</p>
<p><span class='l'>04</span>&ensp;Тогава Пилат пак излезе навън и им каза: Ето, извеждам ви Го навън, за да знаете, че не намирам никаква вина в Него.</p>
<p><span class='l'>05</span>&ensp;Тогава Исус излезе навън, като носеше трънения венец и пурпурната дреха. Пилат им каза: Ето Човека!</p>
<p><span class='l'>06</span>&ensp;А като Го видяха, главните свещеници и служителите извикаха: Разпъни Го! Разпъни Го! Пилат им каза: Вземете Го и вие Го разпънете; защото аз не намирам вина у Него.</p>
<p><span class='l'>07</span>&ensp;Юдеите му отговориха: Ние си имаме закон и по този закон Той трябва да умре, защото направи Себе Си Божий Син.</p>
<p><span class='l'>08</span>&ensp;А Пилат, като чу тези думи, още повече се уплаши.</p>
<p><span class='l'>09</span>&ensp;И пак влезе в преторията и попита Исус: Ти откъде си? А Исус не му даде отговор.</p>
<p><span class='l'>10</span>&ensp;Затова Пилат Му каза: На мене ли не говориш? Не знаеш ли, че имам власт да Те пусна и имам власт да Те разпъна?</p>
<p><span class='l'>11</span>&ensp;Исус му отговори: Ти не би имал никаква власт над Мен, ако не ти бе дадено отгоре; затова по-голям грях има онзи, който Ме предаде на тебе.</p>
<p><span class='l'>12</span>&ensp;Поради това Пилат търсеше начин да Го пусне; юдеите обаче викаха: Ако пуснеш Този, не си приятел на Цезаря; всеки, който прави себе си цар, е противник на Цезаря.</p>
<p><span class='l'>13</span>&ensp;А Пилат, като чу тези думи, изведе Исус навън и седна на съдийския стол, на мястото, наречено Каменната настилка, а по еврейски - Гавата.</p>
<p><span class='l'>14</span>&ensp;Беше денят на Приготовление за Пасхата, около шестия час; и той каза на юдеите: Ето вашия Цар!</p>
<p><span class='l'>15</span>&ensp;А те извикаха: Премахни Го! Премахни Го! Разпъни Го! Пилат ги попита: Вашия Цар ли да разпъна? Главните свещеници отговориха: Нямаме друг цар освен Цезаря.</p>
<p><span class='l'>16</span>&ensp;Затова той им Го предаде да бъде разпънат.</p>
<p><span class='l'>17</span>&ensp;И така, взеха Исус; и Той, като носеше сам кръста Си, излезе; и дойде на мястото, наречено Лобно, което по еврейски се казва Голгота,</p>
<p><span class='l'>18</span>&ensp;където Го разпънаха, и с Него други двама, от едната и от другата страна, а Исус по средата.</p>
<p><span class='l'>19</span>&ensp;А Пилат написа и надпис, който постави над Него на кръста. А написаното беше: Исус Назарянинът, Юдейският Цар.</p>
<p><span class='l'>20</span>&ensp;Този надпис прочетоха мнозина от юдеите, защото мястото, където разпънаха Исус, беше близо до града; а написаното беше на еврейски, на латински и на гръцки.</p>
<p><span class='l'>21</span>&ensp;А юдейските главни свещеници казаха на Пилат:<br>Недей писа: Юдейският Цар, а Самозваният Юдейски Цар.</p>
<p><span class='l'>22</span>&ensp;Пилат отговори: Каквото писах, писах.</p>
<p><span class='l'>23</span>&ensp;А войниците, като разпънаха Исус, взеха горните Му дрехи и ги разделиха на четири дяла, на всеки войник по един дял; взеха и долната дреха. А долната дреха не беше шита, а изтъкана цяла от горе до долу;</p>
<p><span class='l'>24</span>&ensp;затова те казаха помежду си: Да не я раздираме, а да хвърлим жребий за нея - чия да бъде; за да се изпълни написаното, което казва:<br>„Разделиха си дрехите Ми<br>и за облеклото Ми хвърлиха жребий.“<br>И така, войниците направиха това.</p>
<p><span class='l'>25</span>&ensp;А при кръста на Исус стояха майка Му и сестрата на майка Му, Мария, жената на Клеопа и Мария Магдалена.</p>
<p><span class='l'>26</span>&ensp;А Исус, като видя майка Си и ученика, когото обичаше, който стоеше наблизо, каза на майка Си: Жено, ето твоя син!</p>
<p><span class='l'>27</span>&ensp;После каза на ученика: Ето твоята майка! И от този час ученикът я прибра в своя дом.</p>
<p><span class='l'>28</span>&ensp;След това Исус, като знаеше, че всичко вече е свършено, за да се сбъдне Писанието, каза: Жаден съм.</p>
<p><span class='l'>29</span>&ensp;А там беше сложен съд, пълен с оцет; натъкнаха на исопова пръчка една гъба, натопена в оцет, и я поднесоха до устата Му.</p>
<p><span class='l'>30</span>&ensp;А Исус, като прие оцета, каза: Извърши се, и наведе глава, и предаде дух.</p>
<p><span class='l'>31</span>&ensp;И понеже беше денят на Приготовлението, за да не останат телата на кръста в съботата, защото онази събота беше велик ден, юдеите помолиха Пилат да им се пречупят пищялите и да ги вдигнат оттам.</p>
<p><span class='l'>32</span>&ensp;Затова войниците дойдоха и пречупиха пищялите на единия и на другия, които бяха разпънати с Исус.</p>
<p><span class='l'>33</span>&ensp;Но когато дойдоха при Исус и Го видяха вече умрял, не Му пречупиха пищялите.</p>
<p><span class='l'>34</span>&ensp;Обаче един от войниците прободе с копие ребрата Му; и веднага изтече кръв и вода.</p>
<p><span class='l'>35</span>&ensp;И този, който видя, свидетелства за това; и неговото свидетелство е вярно; и той знае, че говори истината, за да повярвате и вие.</p>
<p><span class='l'>36</span>&ensp;Защото това стана, за да се изпълни написаното: „Негова кост няма да се строши“;</p>
<p><span class='l'>37</span>&ensp;и пак на друго място Писанието казва: „Ще погледнат на Него, Когото прободоха.“</p>
<p><span class='l'>38</span>&ensp;След това Йосиф от Ариматея, който беше ученик на Исус, но таен поради страх от юдеите, помоли Пилат да му позволи да вземе тялото на Исус; и Пилат позволи. И така, той дойде и вдигна тялото Му.</p>
<p><span class='l'>39</span>&ensp;Дойде и Никодим, който беше ходил преди при Него през нощта, и донесе около сто литра смес от смирна и алое.</p>
<p><span class='l'>40</span>&ensp;И така, взеха тялото на Исус и Го обвиха в плащеници с ароматите според юдейския обичай на погребване.</p>
<p><span class='l'>41</span>&ensp;А на мястото, където бе разпънат, имаше градина; и в градината - нов гроб, в който още никой не бе полаган.</p>
<p><span class='l'>42</span>&ensp;И там положиха Исус заради юдейския ден на Приготовлението; защото гробът беше наблизо.</p>


</span>

</div>
</div>
</body>
</html>
